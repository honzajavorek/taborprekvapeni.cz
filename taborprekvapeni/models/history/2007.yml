name: Hvězdná brána
place: Ostrovec
text: |
  Po všech výletech do minulosti i budoucnosti jsme v letošní hře prošli Hvězdnou bránou, abychom se vydali do vzdálených končin galaxie a nacházeli tam, další a nové civilizace. To s sebou přineslo pro Antiky, Mimoně H.B., Oráje, Dý džeje a Hvězdné Kvakery mnoho úskalí a zkoušek. Šifry a závody byly zase o kousek komplikovanější, těžší a záludnější a ne každý dokázal všechny zkoušky zvládat. Na konci celé té anabáze čekal na vítězný oddíl obrovský poklad ukrytý ve skalách nad řekou a jen neuvěřitelná smůla po celou dobu vedoucích Orájů, kteří před finišem ztratili jedno z hvězdných znamení, které jim mělo otevřít hvězdnou bránu znamenala nakonec vítězství do té doby druhých Antiků pod vedením vesmírného Králíčka. Hvězdná brána vydala svoje tajemství a my se chystáme hledat jiný poklad – zlatý poklad Inků.

  Naši nejmenší – Chytrolíni - měli neméně těžký úkol, když měli kráčet ve stopách Asterixe a Obelixe. A přestože neměli Druidův kouzelný lektvar, nakonec všichni zdárně došli na konec záludné stezky a prokázali svou odvahu, obratnost i chytrost.

  Celodenní výlet nás letos zavedl na skalní ostroh nad Vltavou do hradu Zvíkova. Z jeho starých zdí na nás dýchla minulost a historie, ze stánků na nádvoří na nás křičely suvenýry a sladkosti – no, nekupte to :-)

  Ani v tomhle roce jsme neporušili tradici a olympiáda prověřila naše sportovní nadání, karneval i pouť nás ohlušily rejem masek i pouťovými atrakcemi a nebyl nikdo, kdo by si z letošního tábora neodvezl v batohu nebo v kufru hromadu zážitků i vzpomínek i nějaký ten suvenýr…
photos:
  - https://hlavas.rajce.idnes.cz/tabor_2007/
