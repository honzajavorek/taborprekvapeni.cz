title: Sherlock Holmes · Večerníček
place: Varvažov
text: |
  ## Sherlock Holmes

  Po loňské hře v honbě za tajemnou mumií jsem se rozhodl naprosto změnit žánr
  a nechal se inspirovat slavnými příběhy sira Artura Connana Doyla o největším
  detektivu všech dob, o Sherlocku Holmesovi. Podařilo se nám nalákat Sherlocka
  sem k nám do Varvažova, kde vyšetřoval velmi zapeklitý případ vraždy a loupeže.
  A protože každý správný detektiv potřebuje svoje pomocníky, byli to právě naši
  táborníci, kdo šli v jeho šlépějích. Našli jsme opravdovou mrtvolu ve skalách
  nad řekou a vzkaz, který ten nebožák držel v ruce, roztočil neuvěřitelný sled
  událostí, které nakonec vedly k odhalení pachatele toho odporného zločinu. Přesně
  v duchu Sherlockových záhad jsme o půlnoci hledali důkazy uprostřed řeky pod
  Varvažovským mostem, ohledávali jsme místo činu a nacházeli důkazy, které nás
  pomalu, ale jistě dovedly až ke správnému řešení. Dokonce musím říci, že jazyková
  bariéra leckdy stála v cestě tomu geniálnímu mozku a my jsme občas získali i
  nepatrný náskok. Nakonec vyhráli všichni, kdo došli až na konec celého napínavého
  vyšetřování a odhalili všechny nástrahy a souvislosti. Ovšem největší důvod k jásání
  měli Inkognito a Lucka s Matějem, kteří si doběhli pro zlatý míček vítězství.

  ## Večerníček

  Malí špunti jako tradičně běhali z pohádky do pohádky a s Večerníčkovými příhodami
  nakonec našli krásnou princeznu i poklad nejsladší.

  A tak už víme, že v dalším ročníku budeme s malými cestovat spolu s Willy Fogem
  kolem světa a ti starší se tentokrát ponoří do pochmurných vod podsvětí města na
  Seinou a pokusí se dopadnou obávaného Fantomase…
