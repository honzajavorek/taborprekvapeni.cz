name: Indiana Jones a Kámen mudrců
place: Růžená
text: |
  Určitě si vzpomenete na skvělou sérii filmů o Indiana Jonesovi s Harrisonem Fordem v hlavní roli. A my jsme se rozhodli v tomto roce přidat ještě jeden díl. Jestlipak víte, že Indiana Jones byl i v Čechách a hledal tady stopy alchymisty Scotty ze dvora Rudolfa II. Jak jsme se totiž mohli dozvědět s našeho příběhu, Scotta objevil tu zázračnou esenci zvanou kámen mudrců a po Rudolfově smrti s ní cestoval do svých rodných Benátek. Jeho cesta však tajemně skončila v okolí Růžené a kámen mudrců již od té doby nikdo neviděl…

  My jsme se tento rok vydali spolu se slavným dobrodruhem a cestovatelem po stopách kamene mudrců a věřte nevěřte – nakonec jsme ho našli. Zakopaný v truhle mezi dalšími diamanty a drahými kameny, zavalený zlatem, ležel dlouhá staletí, aby spatřil světlo světa na závěr naší hry. Čtyři oddíly se hnaly po stopách alchymistových a mezi sebou soupeřily o čest stát se nositeli vší moudrosti světa. Boj to byl neúprosný a vyhráli jen ti nejlepší a nejvytrvalejší.

  Nesmím zapomenout ani na ty nejmenší. Náš oddíl Berušek a Skřítků a Lesních medvídků. I tihle caparti měli svou hru, která je vodila královstvím pohádek a jako každý rok soutěžili o konečnou sladkou odměnu, kterou si nakonec odnášeli jak vítězové, tak i poražení. Jejich vedoucí Katka musela každý večer přečíst pohádku a rozdat desítky hubiček na dobrou noc – to aby se nestýskalo po těch pusách od maminky. A věřte nebo ne, tihle špunti tu opravdu každý rok přežívají statečně. Možná někde ukápne nějaká ta slzička, ale jinak – všechna čest!

  Když skončila poslední soutěž naší hry a my jsme dočetli i poslední „odjezdovou“ kapitolu z našeho příběhu, dozvěděli jsme se od provozovatele tábora, že zamýšlí celý tábor rozšířit o dalších asi dvě stovky lůžek a že příští rok by s námi počítal na druhém konci tábora a malinko za jiných podmínek. A tak se završilo naše období na Růžené a my věděli, že příští rok chceme zkusit něco nového. Sbohem Růženko…
photos:
  - https://hlavas.rajce.idnes.cz/tabor_2000/
