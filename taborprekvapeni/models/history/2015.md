# Hra o trůny (Varvažov)
Přiznávám, že jsem se trošku bál, když Mirek Topinka (provozovatel) přišel s tématem Hra o trůny. Kdo viděl příslušný seriál, mne asi pochopí. Ale vzal jsem to jako výzvu a jak se ukázalo, nakonec to bylo téma jako řemen a nejen děti, ale i my vedoucí jsme prožívali skvělá dobrodružství. Samozřejmě, že jsme téma uchopili zase tak trošku po svém, ale myslím, že to nikomu nevadilo. Proti sobě se v boji o území Západozemě střetly silné a nesmiřitelné rody Littlebakerů, Jesterů a Strumů, aby zkřížily nejen svoje cesty, ale i meče v té líté řeži. Samozřejmě i letos obohatily náš program nečekané novinky, ať ty byly kostýmy králů, mnichů, dvorních dam a rytířů, ať už to byly dopředu vymyšlená jména anebo erby všech rodů. Největším překvapením se ale určitě stala soutěž, kterou jsme pojmenovali „Rytířský trojboj“ a kterého se zúčastnily opravdu všechny děti. Některé poprvé v životě vzaly do rukou opravdový meč a střílely z dokonalé smrtící kuše. Jako zlatý hřeb byl ovšem určitě náš dřevěný kůň, na jehož hřbetě si mohly děti vyzkoušet i opravdový rytířský souboj s dřevcem. Co na tom, že soupeřem byla jen rolička toaletního papíru… Nakonec se přišli podívat i nejmenší – Krtečkové, které jsme povozili na našem koníčkovi, a to se asi líbilo nejvíc. Svoje vítězství si nakonec vychutnali Jesterové, ale spokojení byli všichni…

A tak se nakonec z obávaného tématu stal celkem hit a musím přiznat, že jsme si to opravdu užili!
