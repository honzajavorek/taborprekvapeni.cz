# Atlantis (Chřibská)
Normálně to neděláme, ale rozhodli jsme se, že po čtrnácti letech oprášíme veleúspěšnou hru, kterou jsme hráli pod jménem Atlantida – Atlantis. V roce 2012 nám záměr překazila povodeň a rok později slavila hra obrovský úspěch u dětí i vedoucích. A tak si Matěj vyprosil její reprízu. Proč ne? Letos jsme v předstihu inzerovali, že bychom chtěli uspořádat tábor a ejhle – ozvala se nám majitelka a zřizovatelka krásného tábora v Chřibské. Kdo to tam znáte, není potřeba více popisovat. Prostě nádherné lesy, okolí přímo vybízí ke hrám a tábor – po dlouhé době slušný standard, který nás naplňoval optimismem. Samozřejmě, že Antlantis po čtrnácti létech potřebovala Upgrade a Facelift, ale to nebyl žádný problém a nadšení, se kterým se děti do hry pustily nám dávalo naději, že jsme konečně našli svou další trvalou základnu na další roky. Už dlouho jsme se na táboře tak nebavili, k čemuž přispěla nejen hra, ale i krásné prostředí a objevování nových míst v okolí tábora. Vodopády za Chřibskou, nádherné lesní divadlo ve skalách, vyhlídky, dřevěné postavičky v Doubici a samozřejmě rozhledna na Jedlové – to všechno jsou kulisy, ve který je radost vymýšlet dětem hry a úkoly. Bájnou Atlantidu nakonec hledali Kentauři, Potápěči a Nautilové i ti nejmenší se svou hrou Asterix a Obelix. Nakonec asi není podstatné, kdo našel zlatý poklad Atlantidy, podstatné je to, že jsme až do poslední minuty všichni cítili stejný zápal pro věc a bavili jsme se. Ovšem poslední minuty „trošku“ pokazila paní majitelka, která na otázku: „Tak co, příští rok znovu?“, odpověděla: „No, já nevím, ještě se musíme poradit“. 

Samozřejmě se poradili tak, že nám po měsíci váhání sdělila, že s námi již nepočítá. Už během našeho běhu totiž pronajala náš termín někomu jinému (asi lepší peníze) a tak nám nezbývá, než hledat dál…
