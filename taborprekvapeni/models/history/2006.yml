title: Loupeživí rytíři
place: Ostrovec
text: |
  Sliboval jsem – jak se stalo na našem táboře už tradicí – táborovou hru, spoustu dřiny i zábavy, ale i nějaké to překvapení a pár novinek. A rozhodně jsem nechtěl nikoho zklamat. Dlouho před táborem jsme připravovali příběh i úkoly, malovali obrázky na nástěnky a vymýšleli hry. Tentokrát se mnohem víc zapojili i ostatní vedoucí a sejmuli tak z unavených ramen svého hlavase tíhu celých příprav.

  Ivka s Verčou a Zelení špunti (to neurážím – sami si tak říkali) se vydali po stopách princezny Fiony a zlobra Shreka, aby zachránili jejich bažinu i velikou zlobří lásku. Samozřejmě to nedělali jen tak zadarmo a na konci dlouhé a strastiplné cesty se radovali ze zasloužené odměny v podobě nečekaného pokladu…

  V příběhu Matěje Špalka, Johanna Kubitcheka i všech ostatních jsme si my starší vyzkoušeli těžký život středověkých lapků a počestných i méně počestných měšťanů. Stavěli jsme hrady – a to nejde bez stavebního povolení, lovili divou zvěř, řešili zapeklité hádanky a šifry a vařili středověká jídla. Naše váčky se napínaly zlatými valounky i mincemi a na trhu s pozemky bylo stále rušno. Podrobná mapa okolí tábora se utěšeně zaplňovala znaky jednotlivých rodů a smyčka okolo pokladu Matěje Špalka se pomalinku zatahovala. Hrady, které jsme stavěli průběžně po celou dobu tábora splnily moje očekávání a vítězný hrad na skalním ostrohu sklidil opravdové ovace. Asi nejdramatičtějším momentem se stalo v letošním roce vaření – kdo by si pomyslel, že hlavas může přinést opravdové neoškubané slepice a jen tak je předat všem rytířům a jejich panošům, aby si s nimi poradili. A přesně to se stalo! Umíte oškubat slepici? My už ano?

  Nezapomněli jsme ani na netrpělivě očekávané diskotéky, bez kterých by dnes už nebyl tábor táborem, ani na tradiční pohádkový les plný strašidel, čertů a čarodějnic. Olympiáda prověřila naší kondici a karneval s poutí – to už byla jen krásná barevná tečka za celým táborovým světem.

  Utekl nám ten letošní tábor jak mávnutím kouzelného proutku a než jsme se nadáli, čtrnáct táborových dní zmizelo za ohybem Skalice a my jsme se vydali zpět k domovům a vstříc dalším prázdninovým dobrodružstvím…
